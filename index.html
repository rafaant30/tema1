<!DOCTYPE html>
<html lang="ro">
    <head>
        <meta charset="utf-8" />
        <title>Somnoroase pasarele-tema pentru acasa</title>
    </head>
    <body>
        <h1>Somnoroase păsărele...</h1>
        <p><strong>de Mihai Eminescu</strong></p>
        <p>Somnoroase păsărele<br />
         Pe la cuiburi se adună<br />
         Se ascund în rămurele -<br />
         Noapte bună!<br />
         <br/>
         Doar izvoarele suspină,<br />
         Pe când codrul negru tace;<br />
         Dorm şi florile-n grădină -<br />
         Dormi în pace!<br />
         <br/>
         Trece lebăda pe ape<br />
         Între trestii să se culce -<br/>
         Fie-ţi îngerii aproape,<br/>
         Somnul dulce!<br/>
         <br/>
         Peste-a nopţii feerie <br />
         Se ridică mândra lună,<br />
         Totu-i vis şi armonie -<br />
         Noapte bună!<br />
         <br/>
        </p>
    </body>
</html>